# archiviosalieri
Archivio Salieri è un progetto sviluppato nell'ambito del corso di Digital Humanities per il patrimonio culturale dell'Università di Bologna (Prof.ssa Francesca Tomasi, a.a. 2023/2024).
	Attualmente allo stato di prototipo, l'archivio intende radunare in un'architettura organica le risorse digitali disseminate nel web culturale relative alla vita e all'opera del compositore e didatta Antonio Salieri (1750-1825), con il duplice obiettivo di evidenziare la rilevanza europea della sua figura e di facilitare lo studio della sua ricezione. 
	Le tipologie documentarie che ci si propone di censire, provenienti da aggregatori o da archivi digitali di istituzioni culturali, spaziano dalle lettere alle biografie, dai manoscritti musicali ai bozzetti teatrali. Ogni oggetto è corredato da una breve descrizione, da un numero di items ad esso variamente collegati, e da un set di metadati descrittivi arricchiti  attraverso riferimenti ad authority records per persone, istituzioni (VIAF) e luoghi (TGN); la metadatazione, basata sullo standard Dublincore, fa uso, laddove possibile, di vocabolari controllati. 
	Il sito dell'archivio si articola in un catalogo generale degli items, due pagine relative rispettivamente alla biografia del compositore e alla presentazione del progetto, ed infine una sezione, denominata 'percorsi', che, individuando sette ambiti significativi della vita del compositore, fornisce di ciascuno una panoramica divulgativa e reindirizza a categorie di items che ne siano rappresentative. 
	Risultano al momento accessibili ai visitatori unicamente le sezioni del catalogo (solo parzialmente filtrabile, per formato e tema) e dei percorsi, quest'ultima limitatamente alle lettere. Un esempio di pagina relativa ad un item è raggiungibile attraverso il catalogo, cliccando sul link 'Ultimo item inserito'.
	Il sito, realizzato in html/css, è ottimizzato per il browser Mozilla Firefox.

